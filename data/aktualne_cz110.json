{"title": "Zeman dostal další milion, poslal ho podnikatel blízký Strnadovi. Podporujeme i seniory a děti, řekl", "date": "2017-12-22 00:00:00", "article": " - Prezident   dostal na svůj transparentní účet těsně před Vánoci další štědrý dar. Poté, co ve čtvrtek obdržel dva miliony od společnosti Dako-CZ spoluvlastněné zbrojařem Jaroslavem Strnadem, v pátek se mu na kontu objevil milion korun od firmy Composite Components. Společnost, která vyrábí materiály pro letecký a automobilový průmysl, vlastní podnikatel Petr Rusek, který má ke Strnadovi blízko. \"Považujeme to za správné,\" zdůvodnil svůj dar Zemanovi majitel firmy. Zároveň podotkl, že podporuje i další projekty. \"Já jsem dal i nějaké peníze na senior centrum a přispívám i na dětské domovy,\" dodal Rusek. Jeho firma už v roce 2013 podpořila darem 300 tisíc korun Stranu práv občanů, která je spojená s prezidentem Zemanem. Stejně jako Dako-CZ, která tento týden Zemanovi poslala dva miliony, je i společnost Composite Components spojena se jménem zbrojaře  . Ten v letech 2007 a 2008 seděl v jejím představenstvu.  Rusek je zároveň v představenstvu Strnadových firem Tatra Trucks a Czechoslovak Group. Prezidentův mluvčí Jiří Ovčáček Aktuálně.cz sdělil, že o daru neví, jelikož se volební kampani nevěnuje. \"Předpokládám, že zbylé finance půjdou na charitativní účely,\" doplnil. Zeman teď má na svém transparentním účtu téměř 3,5 milionu korun, drtivou většinu příspěvků tvoří haléřové položky. Zeman se zavázal, že kampaň před prezidentskými volbami nepovede, v ulicích se přesto objevily billboardy s jeho fotografií a heslem \"Zeman znovu 2018\". Jejich vylepení však nefinancoval prezident z transparentního účtu, ale spolek Přátelé Miloše Zemana, který vede kancléř Vratislav Mynář.", "keywords": ["Miloš Zeman", " Jaroslav Strnad", " prezident", " podnikatel", " Vánoce", " Composite Components", " Jiří Ovčáček", " Vratislav Mynář", " peníze", " volby"], "server": "aktualne_cz"}