{"title": "Není to o strachu, ale respektu, říká Brabec o možnosti být premiérem - iDNES.cz", "date": "2018-01-18 00:00:00", "article": "„Naši voliči si přejí, aby premiérem byl Andrej Babiš,“ prohlásil ministr životního prostředí. Problémem je, že ostatní strany si nepřejí, aby ve vládě byl, nebo byl dokonce premiérem, trestně stíhaný politik. Hnutí ANO se o tom poradí v pondělí. „Podvolím se hnutí. Pokud bych byl nějaká zásadní překážka, není cíl za každou cenu, abych byl premiérem,“ prohlásil ve čtvrtek Babiš. Na čtvrteční večer si ANO naplánovalo dvouhodinové jednání s SPD, se kterým prošlo celý program hnutí Tomia Okamury. „Můj dojem je takový, že je možné najít programové kompromisy,“ řekl Okamura po jednání. Šéf SPD vyjmenoval některé podmínky, které hnutí SPD má, aby mohlo přinejmenším tolerovat vládu ANO. „Minimální důchod musí být pevně svázán s minimální mzdou. Změna sociálních dávek, tak bezúročné nenávratné novomanželské půjčky, nechceme další inkluzi, trváme na tom, aby exekutoři byli zestátněni,“ řekl Okamura. Mezi programovými podmínkami je také důchodová reforma, nahrazení EET u živnostníků s obratem do půl milionu korun ročně paušální daní, hmotná odpovědnost politiků, zákon o referendu včetně možnosti hlasovat o vystoupení z Evropské unie a zákaz propagace nenávistných ideologií. „Jednání bylo velmi věcné a bez velkých emocí,“ řekl také Brabec, možný kandidát na premiéra, pokud by se v ANO prosadil názor, že má Babiš ustoupit do pozadí. Hnutí ANO si Okamurovy návrhy zanalyzuje s pak se se zástupci hnutí SPD znovu potká. K tomu ale dojde až po volbě prezidenta a bude známa nová hlava státu. Tou se stane buď znovu Miloš Zeman či nově Jiří Drahoš.", "keywords": ["Minimální důchod", " Miloš Zeman", " Tomio Okamura", " Hnutí ANO", " Evropská unie", " Richard Brabec", " Andrej Babiš", " Elektronická evidence tržeb (EET)", " Jiří Drahoš", " hnutí", " premiér", " Respekt", " životní prostředí", " Domácí politika", " Česko"], "server": "idnes_cz"}