{"title": "Unikátní volební model výzkumníků Univerzity Karlovy: Prezidentskou volbu vyhraje na 90 procent Zeman nebo Drahoš", "date": "2017-12-11 00:00:00", "article": "Model kombinuje 11 aktuálních průzkumů veřejného mínění pro první i druhé kolo volby a sázkové kurzy Fortuny a Tipsportu. Zeman i Drahoš si podle modelu udržují téměř shodný, přibližně čtyřicetiprocentní zisk hlasů. Před ostatními kandidáty mají obrovský náskok. Třetí v pořadí Michal Horáček nedosahuje ani deseti procent. Zajímavé je, že se Zeman s Drahošem v posledních týdnech střídají o prvenství. V listopadu byl mírně úspěšnější Zeman, začátkem prosince ho v čele vystřídal Drahoš, aktuálně je na prvním místě opět Zeman. Ukazuje to zatím na velmi vyrovnané šance obou kandidátů. \"Lze nyní říct, že na zhruba 90 procent vyhraje volby buď Miloš Zeman, nebo Jiří Drahoš. Jejich šance jsou dlouhodobě poměrně vyrovnané. S velkou mírou jistoty můžeme říct, že pokud se do druhého kola nedostane Jiří Drahoš, prezidentem se stane Miloš Zeman,\" uvedla autorka   Zuzana Havránková z Institutu politologických studií Fakulty sociálních věd Univerzity Karlovy. Poslední průzkumy veřejného mínění přisuzují největší podporu ve volbách také Zemanovi a Drahošovi. Například podle říjnového průzkumu CVVM by Zemana v lednu volilo 34 procent lidí, kteří se chtějí voleb zúčastnit, a Drahoše 22 procent.", "keywords": ["Prezidentské volby 2018", " Drahoš Jiří", " Zeman Miloš", " prezident", " volby", " průzkum"], "server": "ihned_cz"}