{"title": "Hilšer: Prezidentem by měl být férový chlap, který má rád lidi. Politická protřelost není důležitá", "date": "2018-01-09 00:00:00", "article": " - Prezidentský kandidát   nepatří pár dní před volbami k největším favoritům na vítězství. V on-line rozhovoru se čtenáři Aktuálně.cz tak odpovídal i na otázky, co bude dělat v případě, že v 1. kole neuspěje. \"V takovém případě podpořím jiného kandidáta než Miloše Zemana,\" řekl. Jestli se případně pokusí na Hrad znovu kandidovat i za pět let, prozatím neví. \"Je možné, že příští prezident bude skvělý, nebo se do volebního klání přihlásí zajímavý kandidát, kterého bych mohl volit a s chutí bych mu dal svůj hlas. Takže zatím o tom, co bude za 5 let, nepřemýšlím,\" napsal Hilšer. Prezidentská kampaň by mu však mohla pomoci k zisku jiného politického angažmá. Pro Hilšera však bude důležité, jak velkou podporu získá ve volbách už tento víkend. \"Dostanu-li jedno procento, znamená to, že jsem neúspěšný politik a takový nemá v politice co dělat. V takovém případě se raději budu věnovat vědě,\" napsal Hilšer. Kdyby se ale na Hrad navzdory průzkumům veřejného mínění dostal, rád by se zabýval personální krizi ve zdravotnictví nebo zásadní reformou školství. \"Prezident by měl být hlavně férový chlap nebo žena, který má rád lidi a chce pracovat pro veřejnost. To je důležitější než politická protřelost nebo suchá diplomacie,\" nastínil svou představu o prezidentovi.", "keywords": ["Miloš Zeman", " prezident", " volby", " Hrad", " rozhovor", " Marek Hilšer", " prezidentský kandidát", " politika"], "server": "aktualne_cz"}