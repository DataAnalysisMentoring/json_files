{"title": "V Kazachstánu vzplál za jízdy autobus Ikarus, zahynulo 52 lidí - iDNES.cz", "date": "2018-01-18 00:00:00", "article": "Tragédie se odehrála ve čtvrtek dopoledne místního času v Akťubské oblasti na silnici mezi Šymkentem a ruskou Kazaní, asi deset kilometrů od vesnice Kalybaj, píše web  . Autobus značky Ikarus mířící z Uzbekistánu do Ruska začal hořet  za jízdy, uvedlo místní ministerstvo pro mimořádné události. V autobusu bylo 55 cestujících, většinou uzbecké národnosti, a dva kazašští řidiči. Podle agentury TASS jsou řidiči mezi přeživšími. Pěti lidem se podařilo z hořícího pekla uniknout, ostatní na místě zemřeli. Přeživším byla poskytnuta zdravotnická pomoc, místní úřady kvůli rozsahu katastrofy zřídily horkou linku psychologické podpory. Příčina tragédie není zatím zcela jasná, podle některých médií za ní může být zkrat elektrického vedení.  Český prezident Miloš Zeman zaslal kondolenční telegram uzbeckému prezidentovi Šavkatu Mirzijojevovi.  Z Uzbekistánu bylo do Kazachstánu vypraveno zvláštní letadlo pro přepravu pozůstatků obětí. Čtvrteční tragédie v zasněžených stepích Kazachstánu se řadí mezi nejhorší nehody autobusů v Evropě a státech bývalého SSSR po roce 1990. Tou nejhorší byl pád autokaru do řeky Douro v severním Portugalsku v březnu 2001. Pod autobusem se propadl železobetonový most, na kterém v té době byly další tři automobily. Celkem zahynulo 59 lidí.  Šestapadesát mrtvých si vyžádala srážka autobusu s nákladním autem mezi Rostovem a Voroněží na jihozápadě Ruska v prosinci 1990. Tragickou situaci zkomplikoval požár, který zachvátil trosky obou vozů. Akťubinská oblat, Kazachstán", "keywords": ["Kazachstán", " Portugalsko", " Rusko", " Uzbekistán", " Miloš Zeman", " Samara", " Ministerstvo", " mimořádná událost", " Douro", " Rostov", " ITAR-TASS", " Peklo", " Sovětský svaz (SSSR)"], "server": "idnes_cz"}