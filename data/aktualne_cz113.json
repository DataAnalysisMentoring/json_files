{"title": "Zeman dostal dva miliony na kampaň, i když žádnou nevede. Peníze poslala firma zbrojaře Strnada", "date": "2017-12-21 00:00:00", "article": " - Prezident   dostal na svůj předvolební transparentní účet první velký dar. Dva miliony korun mu poslala firma Dako-CZ, kterou vlastní zbrojař   a slovenský podnikatel ruského původu Alexej Beljajev. Dar doprovází popis \"darovací smlouva\". Prezidentův mluvčí Jiří Ovčáček o zaslaných dvou milionech nevěděl. \"To je pro mě nová informace,\" napsal Aktuálně.cz. Firma, která vyrábí brzdové systémy pro kolejová vozidla, dar pro Zemana potvrdila. \"Jedná se o výraz našeho uznání toho, co pan prezident dělá pro Českou republiku. Způsob využití těchto prostředků je plně na panu prezidentovi,\" řekl Aktuálně.cz mluvčí firmy Andrej Čírtek. Podnikatel Strnad podporuje Zemana dlouhodobě. Straně SPO, která se k prezidentovi hlásí, věnoval v letech 2013 a 2014 dohromady 3,5 milionu korun. Naopak Zeman například letos v březnu navštívil Strnadovu společnost Excalibur Army ve Šternberku a před dvěma lety slavnostně otevřel novou halu Dako-CZ v Třemošnici. Miloš Zeman má na svém transparentním účtu téměř 2,5 milionu korun, drtivou většinu příspěvků tvoří haléřové příspěvky. Zeman se zavázal, že kampaň před prezidentskými volbami nepovede, v ulicích se přesto objevily billboardy s jeho fotografií a heslem \"Zeman znovu 2018\".  Jejich vylepení však nefinancoval prezident z transparentního účtu, ale spolek Přátelé Miloše Zemana, který vede kancléř Vratislav Mynář.", "keywords": ["Miloš Zeman", " Jaroslav Strnad", " prezident", " peníze", " kampaň", " Jiří Ovčáček", " podnikatel", " Alexej Beljajev", " Vratislav Mynář", " volby"], "server": "aktualne_cz"}