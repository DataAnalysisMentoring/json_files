{"title": "Zeman přijal nového amerického velvyslance Kinga", "date": "2017-12-08 00:00:00", "article": "  středa 6. prosince 2017, 16:43   Přijetí na Hradě se s Kingem účastnila také jeho manželka Karen a další členové diplomatické mise. Zeman nového velvyslance   uvítal žertem. „Vaše angličtina je výborná,” prohlásil český prezident. Po vzájemném představení vedli King a Zeman přibližně půlhodinový rozhovor. Nominaci Kinga na místo ambasadora schválil americký Senát v říjnu. Do Česka přijel na začátku listopadu. Na rozdíl od svého předchůdce Schapira nemá King přímou rodinnou vazbu na Českou republiku, což ale u diplomatů není výjimečné. Pan prezident na Hradě převzal pověřovací listiny od nového velvyslance USA, J. E. Stephena B. Kinga.  Schapiro byl spojencem a přítelem bývalého amerického prezidenta Barracka Obamy. S koncem Obamova mandátu a nástupem nového prezidenta Donalda Trumpa Schapiro ambasádu v ČR opustil a dočasně ji řídila Kelly Adamsová Smithová. Nový americký velvyslanec Stephen King FOTO: U.S. Embassy Prague,  King podle amerických médií žádné politické vazby na současného šéfa Bílého domu Donalda Trumpa nemá. Podle listu GazetteXtra během loňských republikánských primárek získal Kingův hlas Trumpův rival Ted Cruz. Nový americký velvyslanec je vnímán jako stoupenec tradičních republikánských hodnot ještě z období bývalého prezidenta Ronalda Reagana, které už léta obhajuje v řadách republikánů. Zeman kromě amerického velvyslance přijal na Hradě další tři nové velvyslankyně. Své pověřovací listiny předala české hlavě státu velvyslankyně Malajsie Zanariah Binti Zainal Abidinová, velvyslankyně Tunisu Karíma Bardávíová a libanonská ambasadorka Rúla Hamdánová. ,   ", "keywords": ["zeman", " king", " velvyslanec", " usa", " Domácí"], "server": "novinky_cz"}