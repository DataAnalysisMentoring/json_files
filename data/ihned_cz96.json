{"title": "Nikdy nebudu litovat, že jsem s manželem do kampaně šla, říká Drahošová. Vadí jí ale, že i na nákupy s ní musí ochranka", "date": "2018-01-25 00:00:00", "article": "Na sociálních sítích se mezi lidmi kvůli prezidentské kampani objevila nenávist, kterou Eva Drahošová nikdy předtím nezažila. \"Děsí mě to,\" řekla ve čtvrtek na besedě v pražském domově pro seniory letos sedmašedesátiletá manželka prezidentského kandidáta. Myslí si, že v uplynulých třech letech vzrostla averze i vůči bývalému českému prezidentovi Václavu Havlovi a jeho odkazu. \"My jsme havloidi, sluníčkáři a pravdoláskaři,\" věří Drahošová. Dodává k tomu, že nerozumí oponentům, kteří se tomuto pojmenování vysmívají a kritizují ho. \"To jsou tedy pro lež a nenávist?\" ptá se. Tu cítila i při úterní televizní debatě na Primě, kdy se s ní podle svých slov setkala tváří v tvář poprvé. Bývalá knihovnice a rodačka z Prahy 6 i přesto tvrdí, že nikdy nebude litovat toho, že s manželem do kampaně šla. Zprostředkovává jí poznání zajímavých míst a lidí i toho, čemu se věnují. \"Naše republika na tom není tak špatně, jak je občas prezentováno,\" poznamenala. Sama prý dříve nebyla zvyklá mluvit před davy. \"Na stará kolena jsem ale v sobě objevila nové já. Je to pro mě univerzita třetího věku,\" uvedla. Jediné, co ji v poslední době omezuje, je ztráta soukromí. \"Chtěla bych si jít koupit něco na sebe, ale musí se mnou ochranka,\" tvrdí.", "keywords": ["Prezidentské volby 2018", " Drahoš Jiří", " kampaň"], "server": "ihned_cz"}