{"title": "Média zmiňují Zemana nejvíce ze všech prezidentských kandidátů. Většinu publicity mají volby na internetu", "date": "2018-01-05 00:00:00", "article": "V počtu zmínek ve všech typech médií vede mezi prezidentskými kandidáty současný prezident Miloš Zeman. V tématech okolo volby prezidenta mu patří 36 procent, druhým nejzmiňovanějším kandidátem je Mirek Topolánek s 11,5 procenta a třetím se ztrátou 0,3 procentního bodu je Jiří Drahoš. Hranici deseti procent ještě překonal Michal Horáček. Vyplývá to z analýzy společnosti Monitora Media. Dominance Zemana panuje ve všech typech médií. Největší převahu má v rádiích, kde získal podíl 45 procent, a následně v televizích, kde má přes dvě pětiny zmínek i přesto, že odmítá navštěvovat předvolební debaty. Druhá místa v médiích patří Topolánkovi s výjimkou rádia, kde dominuje Horáček. Jako třetího kandidáta ve všech typech médií je vidět a slyšet Drahoše. Největší podíl na publicitě budoucích prezidentů mají on-line média. U všech uchazečů se v průměru pohybuje na 81 procentech z veškerých zpráv. S velkým odstupem následuje tisk s téměř 13 procenty, poté televize s 3,2 procenta a poslední je rádio s 2,9 procenta z veškerých zpráv. O prezidentský úřad se uchází devět kandidátů. První kolo prezidentských voleb se koná 12. a 13. ledna. Případné druhé kolo je na programu o dva týdny později.", "keywords": ["Zeman Miloš", " Topolánek Mirek", " Prezidentské volby 2018"], "server": "ihned_cz"}