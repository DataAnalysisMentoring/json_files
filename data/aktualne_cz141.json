{"title": "Mladí socialisté by poslali Drahoše na Hrad hned v prvním kole. Zeman je třetí", "date": "2017-12-09 00:00:00", "article": " - Mladí sociální demokraté si v uplynulých týdnech vybírali v hlasování některého z devíti oficiálních kandidátů do funkce hlavy státu. V online členském hlasování zvítězil hned v prvním kole Jiří Drahoš, který získal více než 56 procent hlasů. Na druhém místě se umístil Marek Hilšer, kterého by volil téměř každý pátý mladý sociální demokrat. Současný prezident Miloš Zeman získal necelou desetinu hlasů. Prezidentský kandidát Jiří Drahoš s přehledem zvítězil hned v prvním kole online referenda o lednové volbě hlavy státu, který pro členy a členky uspořádali Mladí sociální demokraté. \"Vyjádřili jsme poměrně jasně, jak si jako mladí lidé představujeme atmosféru na Pražském hradě po březnu příštího roku. Chceme změnu, která může přijít už za měsíc,\" komentuje výsledky hlasování předseda spolku Radek Hlaváček. Jiří Drahoš získal 56,3 % hlasů. Druhý Marek Hilšer obdržel 18,4 % hlasů, Miloš Zeman 9,2 %. Na zbylých třech místech se umístili Pavel Fischer (8,0 % hlasů), Mirek Topolánek (5,7 % hlasů) a Michal Horáček (2,3 % hlasů). Kandidáti Petr Hannig, Vratislav Kulhánek a Jiří Hynek neobdrželi ani jeden hlas. První kolo hlasování proběhne 12. až 13. ledna. Pokud nikdo z kandidátů nezíská více jak 50 % hlasů, proběhne o dva týdny později druhé kolo voleb.  Inaugurace nového prezidenta je naplánovaná na 8. března.", "keywords": ["Miloš Zeman", " ČSSD", " Hrad", " Jiří Drahoš", " volby", " prezident", " lékař", " hlasování", " demokracie", " Mirek Topolánek"], "server": "aktualne_cz"}