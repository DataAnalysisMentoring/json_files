{"title": "Drahoš sepsul Zemana za projev ke sto letům republiky: Je to sebestředný amatérský historik. Živým soupeřům se bojí postavit a bude urážet mrtvé?", "date": "2018-01-10 00:00:00", "article": "\r\n\tPavel Fischer považuje proslov za skandální a stydí se za něj. Podle dalších by prezident podobné výrazy neměl používat. Uchazeči o Hrad to dnes sdělili ČTK. \r\n\tZeman v úterý večer v projevu na Pražském hradě u příležitosti zahájení oslav 100 let od založení Československa a 25 let od vzniku České republiky mimo jiné mluvil o československé historii. Řekl, že nekomunističtí ministři, kteří v roce 1948 podali demisi, byli blbí. Někdejší první tajemník ÚV KSČ Alexander Dubček podle něj patřil mezi ty, kteří se v roce 1968 podělali hrůzou. Zeman také uvedl, že pád komunistického režimu v Československu nezpůsobilo disidentské hnutí Charta 77, ale sovětský vůdce Michail Gorbačov. \r\n\t„Od prezidenta republiky bych při této příležitosti očekával více. Projev mi připadal spíše jako vystoupení sebestředného amatérského historika,“ uvedl Zemanův protikandidát Drahoš. Poznamenal, že hodnocené události stály stovky životů a perzekuci tisíců lidí. Od prezidenta by proto čekal méně povrchní hodnocení. „Byť bychom si jistě všichni přáli, aby se události v roce 1948 a 1968 vyvinuly jinak. Kdo nemá odvahu postavit se v diskusi tváří tvář živým politikům, neměl by urážet mrtvé,“ dodal s odkazem na neúčast Zemana v předvolebních debatách. \r\n\t \r\n\tOstře se proti projevu ohradil i Fischer. „Je to skandální a v Evropě naprosto bezprecedentní vystoupení hlavy státu,“ poznamenal. „Prezident, který plive špínu na zlomové momenty v historii naší země, na Pražský hrad už nepatří. Stydím se,“ zdůraznil. \r\n\t„Nechci, aby prezident české země takhle mluvil a používal výrazy, které by státník neměl mít vůbec ve slovníku,“ podotkl Kulhánek. Poznamenal, že 100. výroční vzniku státu by nemělo být součástí jakékoliv kampaně. „Protože je to nadčasová záležitost týkající se nejenom minulých, ale i budoucích generací, které si již nevzpomenou, s kým a proč prezident v roce 2018 vedl svoji soukromou válku,“ uvedl. \r\n\tDalší z kandidátů, Petr Hannig, ironicky poznamenal, že Zemanův projev je dalším důkazem, že nevede předvolební kampaň. „Právě tak jako je toho důkazem, že celá republika je zahlcena jeho billboardy, celá Praha s kartony na kandelábrech a tak dále,“ poznamenal. Poukázal tak na Zemanův slib, že nepovede kampaň. Billboardy, plakáty či reklamu za něj zaplatili jeho spolupracovníci. „Pan prezident je geniální i v tom, jak nedělá předvolební kampaň v televizi. Ještě zítra (ve čtvrtek) místo účasti na předvolební debatě na ČT nebude dělat kampaň v televizi Barrandov,“ dodal ironicky Hannig. \r\n\t\n \n \r\n\t\n \n \r\n\tPodle Mirka Topolánka nepůsobí dobře, když prezident zahajuje oslavy projevem plným vulgarismů. Poznamenal, že slova o Dubčekovi, kterého Slováci považují za jednoho ze svých největších státníků, lze považovat za urážku sousedů. Projev hodnotí jako zbytečně negativistický. „Vykresloval nás jako hlupáky a zbabělce. S takovým hodnocením naprosto nesouhlasím,“ dodal. \r\n\tJiří Hynek ČTK sdělil, že by takový slovník a srovnání nikdy nepoužil. „Nechci hodnotit, zda to je, či není kampaň před volbami, podobné historické exkurzy a hodnocení mohou být zajímavé momenty pro debatu, nepatří ale podle mne do prezidentského projevu,“ dodal. \r\n\t \r\n\tSlovenský ministr kultury Marek Maďarič i státní tajemník (náměstek) ministerstva zahraničních věcí Ivan Korčok kritizovali vyjádření českého prezidenta Miloše Zemana na adresu někdejšího prvního tajemníka Ústředního výboru Komunistické strany Československa Alexandra Dubčeka. Podle prezidenta patřil mezi ty, kteří se v roce 1968 „podělali hrůzou“. \r\n\t„Osobně se ohrazuji vůči expresivnímu, dehonestujícímu vyjádření prezidenta České republiky Miloše Zemana na adresu Alexandra Dubčeka, které vyslovil v oficiálním projevu na začátku oslav 100. výročí vzniku Československa na Pražském hradě,“ uvedl v prohlášení Maďarič. Ten byl do loňského prosince i místopředsedou nejsilnější vládní strany Směr - sociální demokracie (Směr - SD) premiéra Roberta Fica. \r\n\tDubčeka, rodáka ze Slovenska, si lidé podle Maďariče váží zejména za to, že začátkem 60. let umožnil v komunistickém Československu demokratizační proces, který vyvrcholil takzvaným pražským jarem. \r\n\t„O žádném politikovi si nedělejme iluze, i ta největší osobnost měla své slabiny a slabé chvíle. Ale považuji za mimořádně nevhodné a nezdvořilé právě takovéto momenty zdůraznit ve slavnostní chvíli, a to dokonce i expresivním způsobem,“ uvedl Maďarič. \r\n\t\n \n \r\n\tKorčok označil Zemanovo vyjádření za nenáležité a pomohl si latinským výrokem, že jsou jisté hranice, které se nepřekračují. „Pan prezident Zeman je známý svými bonmoty. Toto, žel, nebyl bonmot, ale nenáležitý výrok,“ řekl Korčok po jednání vlády, která kromě jiného schválila návrh statutu komise k posuzování podnětů na udělení státní ceny Alexandra Dubčeka. Její udělování vládou umožnil na konci loňského roku slovenský parlament schválením příslušného zákona. \r\n\tZeman v projevu mimo jiné řekl, že by bylo vhodné se zamyslet, proč se po okupaci Československa v roce 1968 vojsky Varšavské smlouvy našel mezi tehdejší politickou elitou pouze jeden statečný člověk, a to František Kriegel, a „proč se všichni ostatní podělali hrůzou“. Dodal, že tehdejším představitelům souhlas s okupací nepomohl. „Nejdřív dostaly tyto idoly funkci předsedy Federálního shromáždění, pak už jenom klesly na velvyslance v Turecku a pak už ani to ne,“ řekl Zeman ve zjevné narážce na Dubčeka. \r\n\tPortál Aktuality.sk uvedl, že na zmiňované akci na Pražském hradě byl přítomen i Fico a že na rozdíl od svého stranického kolegy Maďariče se vůči vyjádření prezidenta Zemana neohradil. \r\n\t  \n \n\n\n Jste politik? Zveřejněte bez redakčních úprav vše, co chcete. Zaregistrujte se  . \r\nJste čtenář a chcete komunikovat se svými zastupiteli? Zaregistrujte se  . \n                                \n                                     \n                                , \n                                     \n                                , \n                                     \n                                , \n                                     \n                                , \n                                     \n                                , \n                                     \n                                , \n                                     \n                                , \n                                     \n                                , \n                                     \n                                \n                                    ", "keywords": ["ČTK", " přímá volba prezidenta", " Zeman", " Československo", " Česko", " Slovensko", " Dubček", " 1968", " 1918", " "], "server": "parlamentnilisty_cz"}