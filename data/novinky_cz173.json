{"title": "Pomozte mu odejít se ctí. Sportovní legendy vyzvaly fanoušky, aby poslali Zemana na odpočinek", "date": "2018-01-26 00:00:00", "article": "  čtvrtek 25. ledna 2018, 15:11   Berger ve videovzkazu vzpomíná na svou kariéru i na její konec, kdy seznal, že „už na ty mladý kluky nemá”, a začal se věnovat něčemu jinému. Stejně by to podle něj měl vnímat i prezident. „S tím se člověk musí smířit – to není, že to bude až do konce,” připomněl středopolař, o něhož svého času stál i slavný Real Madrid. Podle Bergera Zeman odvedl dobrou práci, ale víc již národu nedá. K výzvě se připojili i další sportovci, kteří vyzvali fanoušky, aby pomohli Zemanovi ukončit kariéru, aby si mohl odpočinout. Prezident Miloš Zeman FOTO: Jan Handrejch,  Mentální kouč Marian Jelínek, který řadu let spolupracoval s Jaromírem Jágrem, spatřuje paralelu mezi odcházením sportovců a politiků. „Vidím podobnost v hodnocení parametrů role prezidenta, který tento úřad vyžaduje, a v hodnocení vrcholových sportovců. Ti často neumějí odejít a ukončit svoji kariéru, přestože k nim všichni vzhlížejí s úctou, která je však postupně narušována umělým prodlužováním kariéry,” míní. ANKETA: V druhém kole prezidentských voleb se utkají Jiří Drahoš a Miloš Zeman. Komu dáte svůj hlas? „Je strašně těžké si uvědomit, kdy už nejlepší nejste a nejste schopen táhnout kolektiv dál. Pak je opravdu důležité umět přestat. Když nepřestanete, padnete do zapomnění. Když umíte přestat včas, všichni na vás budou vzpomínat v tom nejlepším světle. Musíte se vyrovnat i s tlakem okolí,” řekl k odcházení volejbalista Pavel Třešňák. Podobně vidí konec kariéry slavný československý házenkář Jiří Kotrč: „To rozhodnutí není vůbec jednoduché, ale musí přijít. Konec přichází buď věkem, nebo tím, že tělo přestane chtít a nepodává takové výkony, jaké by se očekávaly.“  ", "keywords": ["zeman", " bereger", " kotrč", " jelínek", " sportovci", " Domácí"], "server": "novinky_cz"}