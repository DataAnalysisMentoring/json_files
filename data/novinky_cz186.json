{"title": "Voliči v Českých Budějovicích dostali i lístek s Fischerovým jménem", "date": "2018-01-26 00:00:00", "article": "  pátek 26. ledna 2018, 16:58 - České Budějovice     Volící lístky se třemi kandidáty byly vydávány asi 15 minut.  Novinářům to potvrdila předsedkyně volební komise 22. okrsku Jana Šejharová. Podle ní komise dostaly k dispozici lístky se jmény tří kandidátů, a proto nabízely všechny. ANKETA: V druhém kole prezidentských voleb se utkají Jiří Drahoš a Miloš Zeman. Komu dáte svůj hlas? Jednání komise, která měla v místnosti navíc hlasovací lístky pro Fischera, podle náměstka ministra vnitra Petra Mlsny neohrozilo průběh voleb. Šlo o tři hlasovací lístky, které zůstaly na stole omylem, řekl Mlsna. Situace podle něho trvala zhruba 17 minut, pak na ni upozornila jedna z voliček a lístky byly odstraněny. Podle ministerstva vnitra byla po zjištění problému do volební místnosti obratem vyslána kontrola z magistrátu, která věc krátce po zahájení voleb vyřešila a lístky byly odstraněny. „Považuji to za nafouklou bublinu,” řekl Mlsna. Zdůraznil, že volby jsou podle něj zatím bez problémů. Fischer skončil v prvním kole prezidentských voleb na třetím místě a figuroval na pozici náhradníka za postupujícím Zemanem a Drahošem. Náhradníkem by přestal být ve chvíli, kdyby první nebo druhý kandidát odstoupil. Pro druhé kolo prezidentských voleb musely být vytištěny hlasovací lístky všech kandidátů z prvního kola právě pro případ, že by se některý z finalistů nominace vzdal. Pak by do finále postoupil další v pořadí. Výsledek 1. kola volby prezidenta FOTO: David Ryneš,   ", "keywords": ["Miloš Zeman", " Jiří Drahoš", " Pavel Fischer", " volba", " prezidetská volba", " volební lískek", " Domácí"], "server": "novinky_cz"}