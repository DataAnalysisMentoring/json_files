{"title": "Drahoš přijde debatovat do ČT a na Primu. Hrad dál mluví o čtyřech duelech", "date": "2018-01-21 00:00:00", "article": "  čtvrtek 18. ledna 2018, 17:47     Drahoš v tweetu připomíná, že už po prvním kole přijal nabídku na debatu na veřejnoprávní televizi. „Druhým médiem bude televize Prima, a to 23. 1.,“ oznámil.   Miloš Zeman původně avizoval, že se předvolebních debat nebude účastnit, po prvním kole však otočil a nabídl, že je ochoten zúčastnit se dvou debat, neboť tři a více by prý již diváky nudily. [ ] 13.1. jsem přijal nabídku debaty na veřejnoprávní televizi ČT. Druhým médiem bude televize Prima, a to 23.1.— Jiří Drahoš (@jiridrahos1)  Později však mluvčí Ovčáček oznámil, že Zeman přijal pozvání k debatě na čtyřech televizních stanicích - v neděli by měl být na Nově, v pondělí na TV Barrandov, v úterý na Primě a ve čtvrtek v České televizi. Tento plán Hrad prosazuje i dál. Výzva Jiřímu Drahošovi!  — Jiří Ovčáček (@PREZIDENTmluvci)  „My si nevybíráme. Pan prezident přijde do všech čtyř televizí, které ho pozvaly k účasti v duelu s Jiřím Drahošem,“ uvedl Ovčáček ve čtvrtek na dotaz Novinek. Rozhodující druhé kolo prezidentských voleb se koná příští týden 26. a 27. ledna. První kolo vyhrál Zeman se ziskem 38,6 procenta hlasů, jeho vyzyvatel Jiří   získal 26,6 procenta. Debatu na České televizi by měla moderovat Světlana Witowská, která nahradí původně zamýšleného Václava Moravce. Moderátorem debaty na Primě by měl být Karel Voříšek. Na Nově bude moderovat Ray Koranteng, a to i v případě, že pozvání přijme jen Miloš Zeman. „Pokud se Jiří Drahoš rozhodne debaty nezúčastnit, TV Nova odvysílá hodinový rozhovor s prezidentem Milošem Zemanem,” uvedla mluvčí Novy Jana Ondrejechová. Šéf TV Barrandov Jaromír Soukup ve čtvrtečním pravidelném rozhovoru se Zemanem uvedl, že televize má rezervovaný čas na pondělní debatu. Zeman uvedl, že on sám přijde.    ", "keywords": ["Drahoš", " prima", " čt", " volby", " prezident", " Domácí"], "server": "novinky_cz"}