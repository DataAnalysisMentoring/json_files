{"title": "Prezident Miloš Zeman podepsal zákon o rozpočtu na příští rok - iDNES.cz", "date": "2017-12-20 00:00:00", "article": "Kromě předchozí vládní koalice zákon podpořili i komunisté a SPD Tomia Okamury. Návrh rozpočtu odsouhlasilo 140 ze 199 přítomných poslanců.  Poslanci v závěrečném hlasování přidali mimo jiné 3,3 miliardy korun na platy v sociálních  službách. „Jsme rádi, že se náš tlak vyplatil a hnutí ANO nakonec ustoupilo a náš požadavek na posílení financí směřujících například na platy sociálních pracovníků akceptovalo prakticky ve stoprocentní výši. I díky tomu jsme mohli státní rozpočet podpořit jako celek,“ řekl po hlasování předseda poslaneckého klubu ČSSD Jan Chvojka. Prezident republiky Miloš Zeman podepsal ve středu dne 20. prosince 2017 zákon ze dne 19. prosince 2017 o státním rozpočtu ČR na rok 2018. Zákonodárci odsouhlasili rovněž miliardovou podporu agropotravinářského komplexu nebo návrh Věry Kovářové z hnutí STAN, aby 300 milionů navíc dostaly mateřské a základní školy zřizované územními samosprávnými celky. Zákon o rozpočtu nepodpořili občanští demokraté ani TOP 09. ODS rozpočet považuje za málo ambiciózní vzhledem k ekonomickému růstu země. Předseda  poslaneckého klubu TOP 09 a exministr financí Miroslav Kalousek uvedl: „Naše pozice byla od počátku jasná. Pokládáme výdaje rozpočtu i deficit za nezodpovědně vysoké.“ Piráti se až na poslankyni Lenku Kozlovou, která jej podpořila, hlasování stejně jako hnutí STAN zdrželi. Rozpočet počítá s příjmy 1 314,5 miliardy korun a výdaji 1364,5 miliardy. Schodek byl měl proti letošnímu klesnout o deset miliard.", "keywords": ["Plat", " Miloš Zeman", " Tomio Okamura", " ODS", " ČSSD", " TOP 09", " Hnutí ANO", " Starostové a nezávislí (STAN)", " KDU-ČSL", " Miroslav Kalousek", " Jan Chvojka", " Jiří Ovčáček", " Deficit", " twitterový účet", " státní rozpočet", " koalice", " prezident"], "server": "idnes_cz"}