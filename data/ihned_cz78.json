{"title": "Nakladatelství Olympia zaplatí pokutu až 50 tisíc korun za billboardy na Zemanovu knihu. Šlo o neohlášenou součást kampaně", "date": "2018-01-24 00:00:00", "article": "Úřad pro dohled nad hospodařením politických stran a politických hnutí udělí pokutu nakladatelství Olympia za billboardy propagující knihu \"Dokážeme si vládnout sami\" prezidenta Miloše Zemana. Podle úřadu šlo o neohlášenou součást Zemanovy volební kampaně, . Nakladatelství se o pokutě dozvědělo ve středu z médií, k situaci se vyjádří, až mu úřad pokutu zašle. Řekl to ředitel nakladatelství Karel Hejna. Knihu rozhovorů s Milošem Zemanem napsali Radim Panenka, extremista a bývalý člen krajně pravicové Národní strany, a mluvčí Hradu Jiří Ovčáček. Nakladatelství knihu propagovalo na billboardech. Podle úřadu jednalo protizákonně, protože se u úřadu neregistrovalo jako třetí osoba, která vede kampaň ve prospěch jednoho z kandidátů a billboardy tak ani neoznačilo. Obě povinnosti přitom vyplývají ze zákona, stejně jako sama definice kampaně. Nakladatelství odmítlo prozradit týdeníku přesnou částku, kterou na billboardovou reklamu a plakáty poskytlo. Úřad má podle webu nyní na stole hotový příkaz k pokutě v rozmezí 30 000 až 50 000 korun. Úřad ale nejspíš nestihne příkaz poslat a uveřejnit před koncem druhého kola prezidentské volby, které se odehraje tento pátek a sobotu. Musí podle zákona počkat na výsledek monitoringu, během kterého dodavatel stanoví přesný počet billboardů a jiné reklamy týkající se daného případu.", "keywords": ["Prezidentské volby 2018", " Zeman Miloš", " kampaň", " pokuta"], "server": "ihned_cz"}