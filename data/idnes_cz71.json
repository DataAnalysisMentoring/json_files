{"title": "Šéfem Úřadu vlády bude Augustin, člen SPOZ a přítel prezidenta Zemana - iDNES.cz", "date": "2017-12-08 00:00:00", "article": "Augustin vystudoval obor historie s rozšířenou výukou jazyků. Dříve působil jako manažer projektů čerpajících prostředky ze strukturálních fondů EU, zejména v oblasti školství a vzdělávání. V červenci 2013 byl Rusnokovou vládou jmenován do funkce vedoucího Úřadu vlády. Když se do čela země postavil kabinet Bohuslava Sobotky, Augustin z úřadu odešel.  Následně zastával funkci na Pražském hradě, kde pracoval jako ředitel analytického odboru kanceláře prezidenta republiky. Augustin má za sebou také politickou kariéru. V roce 1997 vstoupil do ČSSD a působil tam až do roku 2009. O rok později vstoupil do nově vzniklé strany SPOZ. V jejích barvách opakovaně kandidoval ve volbách, ať už do krajského zastupitelstva nebo Poslanecké sněmovny. Získat mandát se mu ale nikdy nepodařilo. Čtyři roky ve SPOZ zastával také funkci místopředsedy.  Dle svých slov je dlouholetým přítelem prezidenta Miloše Zemana. „Hodně jsem se od něj naučil. Je to velký šachista, který na tu šachovou partii nemá v dnešní české politice partnera,“ řekl před čtyřmi lety Augustin o Zemanovi v rozhovoru pro Mladou frontu Dnes. Ve funkci vedoucího Úřadu vlády nahradí Pavla Dvořáka, který v ní působí od ledna 2014.", "keywords": ["Miloš Zeman", " Bohuslav Sobotka", " ČSSD", " Strana Práv Občanů (SPO)", " Evropská unie", " Radek Augustin", " Úřad vlády", " Andrej Babiš", " Lidové noviny", " Lidovky", " Pavel Dvořák", " Poslanecká sněmovna Parlamentu ČR", " Lány", " vláda", " prezident", " Pražský hrad", " Slezská univerzita v Opavě", " Opava"], "server": "idnes_cz"}