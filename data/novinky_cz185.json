{"title": "Lidé mají větší zájem o druhé kolo prezidentských voleb, přišla jich už polovina", "date": "2018-01-26 00:00:00", "article": "  pátek 26. ledna 2018, 14:00      - Premiér Andrej Babiš nakonec stihl volit ještě v pátek v Průhonicích. Tak jsem to po příletu z Budapešti zvládl, Průhonice 21.56 🤓   - V Praze odevzdala svůj hlas hodinu před uzavřením volebních místností zhruba polovina voličů. V Praze 1 hlasovalo 48,6 procenta lidí, v Praze 9 49,3 procenta a v Praze 11 to bylo 50 procent. V páté městské části volilo 45,4 procenta lidí, v Praze 3 pak 47 procent voličů. Také v některých středočeských městech je účast často výrazně vyšší než před dvěma týdny. Polovina lidí odvolila například v Kutné Hoře, v Benešově přišlo k volbám 49 procent, v Berouně 46, v Kolíně 45, v Nymburku a Mladé Boleslavi shodně 44 procent a v Příbrami 42 procent. Volební účast v Jihočeském kraji se po prvních šesti hodinách pohybovala na úrovni kolem 50 procent. V Karlovarském kraji účast překračovala 40 procent, podobně jako v Ústeckém kraji. Mezi 40 až 50 procenty se pohyboval volební účast v Libereckém kraji. V Hradci Králové se na 50 procent dostala účast už dvě hodiny před koncem hlasování, v Peci pod Sněžkou to bylo o hodinu později 45 procent, tisícovka lidí volila s voličským průkazem. V Pardubicích účast dosahovala 48 procent. Volební účast na Vysočině se do 20:30 v oslovených volebních okrscích pohybovala v rozmezí od 44 do 60 procent. Menší zájem o volby byl ve větších městech. Zájem voličů v Olomouckém kraji byl podle volebních komisařů zhruba stejný jak v kole prvním, či jen mírně vyšší. V Jihomoravském kraji byla volební účast k 21:00 přes 48 procent. V prvním kole ve stejné době byla účast přes 42 procent, sdělila mluvčí kraje Monika Brindzáková. V Moravskoslezském kraji hlasovala téměř polovina voličů. Páteční den prezidentských voleb ve volební místnosti v obci Suchá Loz na Uherskohradišťsku. FOTO: Dalibor Glück,   - Úřadující předseda ČSSD Milan Chovanec volil opět Zemana. Není k němu nekritický, ale pro nestabilní dobu je prý lepší řešení. Drahoš je podle něj velká neznámá.  - Premiér a předseda hnutí ANO Andrej Babiš nebude předem oznamovat, kdy se zúčastní druhého kola prezidentských voleb. Hlas chce odevzdat bez účasti médií. V Budapešti, kde se Babiš účastní summitu zemí visegrádské skupiny, to v pátek řekla mluvčí vlády Barbora Peterová. Babiš ve volbách hlasuje ve středočeských Průhonicích.  -  Zájem o druhé kolo prezidentských voleb v Bedřichově v Jizerských horách je enormní. Už nyní odvolilo v oblíbeném zimním středisku více lidí než v prvním kole. Kvůli velkému zájmu si volební komise musela nechat poslat další sadu hlasovacích lístků s kandidáty. Žádné problémy to ale nezpůsobilo, řekla v pátek zapisovatelka volební komise v Bedřichově Regína Keltnerová. „V jedné sadě je 500 lístků, zhruba tolik lidí už tady odvolilo,” uvedla před 20:00. V prvním kole v Bedřichově platný hlas odevzdalo 463 lidí a účast byla nejvyšší v celém Libereckém kraji - 88,61 procenta. Jedna sada volebních lístků by Bedřichovu běžně stačila. „Máme tady asi 240 voličů,” uvedla Keltnerová. Jenže stejně jako v prvním kole i v pátek v obci hodně volí rekreanti na voličské průkazy. „Teď večer už to je volnější, ale lidé stále chodí,” dodala zapisovatelka. O jednoho člena méně má od pátečního podvečera volební komise v obci ve Stránicích v městské části Brno-střed. Předsedkyně komise ho musela z volební komise vykázat, protože vykazoval stále viditelnější známky opilosti. „Opakovaně prý místnost opouštěl a vracel se ve stále méně reprezentativním stavu,” informovali městští strážníci.  -  Před dvěma týdny hlasovalo 61,9 procenta voličů. Před pěti přišlo v prvním kole hlasovat 61,3 procenta občanů, možnost vybrat si mezi Zemanem a Schwarzenbergem poté využilo 59,1 procenta občanů.  - Lidé v pražské Vinoři rozhodují o také v místním referendu o vypovězení smlouvy o rozsáhlé výstavbě, kterou uzavřela městská část s developerem. Ten chce ve Vinoři postavit rezidenční centrum Golf Resort. Podle iniciátorů referenda je smlouva pro Vinoř nevýhodná z hlediska kompenzací pro městskou část. Starosta městské části František Švarc (ODS) již dříve uvedl, že smlouva přinese Vinoři benefity, jakými jsou bezplatné předání pozemků pro obchvatovou komunikaci, pro výstavbu sportoviště, parkovací místa, téměř všechna parkovací místa pod zemí, a zaručuje části menší výstavbu, než umožňuje územní plán. Ten připouští až pětipatrovou výstavbu, zatímco s developerem radnice vyjednala zástavbu maximálně dvoupatrovou.  - Nejvyšší volební účast v Jihomoravském kraji: Žďár okr. Blansko 53 %, Řikonín okr. Brno-venkov 42,9 %. Nejnižší: Bojanovice okr. Znojmo 6,6 %. V Čejkovicích na Znojemsku, kde v prvním kole s drtivou převahou zvítězil Miloš Zeman, má odvoleno třetina voličů.  - Bývalý premiér Bohuslav Sobotka (ČSSD) volil v pátek ve druhém kole opět Jiřího Drahoše. Slušnost není slabost, slušnost je síla! Stejně jako v prvním kole jsem dnes svým hlasem podpořil Jiřího Drahoše. Doufám, že v jeho osobě budeme mít na Hradě důstojného pokračovatele Masaryka i Havla.  - Předseda Pirátů Ivan Bartoš volil v pátek ve druhém kole prezidentských voleb Jiřího Drahoše. Bývalý předseda Akademie věd podle něj představuje naději na změnu. Způsob, jak Miloš Zeman naplňoval svůj první mandát, Bartošovi vadil, úřadující prezident podle něj přispěl ke zhoršení politické úrovně v Česku. V prvním kole Bartoš hlasoval pro Marka Hilšera, který skončil pátý a Drahoše před druhým kolem podpořil. Předseda České pirátské strany Ivan Bartoš během druhého kola prezidentských voleb. FOTO: Ondřej Deml,   - Nepostupující kandidát Marek Hilšer v pátek odevzdal ve druhém kole prezidentských voleb hlas pro Jiřího Drahoše. V sobotu ho podpoří v jeho štábu.  - Před českým velvyslanectvím v Kyjevě protestovala proti znovuzvolení českého prezidenta Miloše Zemana polonahá aktivistka hnutí Femen. Na obnažené hrudi měla nápis „Zeman kulhavá příšera”. [ ]  - Během prvních dvou až tří hodin po otevření volebních místností v Mladé Boleslavi přišla vhodit svůj hlas více než pětina voličů. „Zhruba v deseti největších okrscích ve městě jsme měli v průměru účast 21 procent,“ řekla Právu mluvčí mladoboleslavského magistrátu Šárka Charousková údaj z doby mezi 16. až 17. hodinou. V Kolíně, rodišti jednoho z kandidátů Miloše Zemana, byla účast odpoledne podobná jako před dvěma týdny. I tam přišlo k urnám k 16. hodině přes 21 procent lidí. Zeman tady bydlel v části Zálabí. „Rodáci, kteří tady zůstali, si to samozřejmě pamatují a ve volební místnosti to občas připomínají. Ale že by to ovlivnilo nějak počty, si nemyslím,“ uvedla zapisovatelka volební komise Vlasta Nečesaná.  - Michal Horáček vyzval voliče, aby přišli k prezidentským volbám. Nevyloučil, že by se dále politicky angažoval. S volební kampaní je spokojen.  - Předseda TOP 09 Jiří Pospíšil volil Drahoše, stejně jako v prvním kole. Hrad potřebuje změnu, člověka nezatíženého dlouhou politickou kariérou, řekl.  - Neúspěšný prezidentský kandidát Pavel Fischer dal ve druhém kole volby hlas Jiřímu Drahošovi. Počítá s tím, že sám bude dál působit v politice. „O svých plánech řeknu brzy. Počkám si také, jak volby dopadnou, to pro mne bude určité politické zadání do budoucna. Překvapilo mě, že mě podpořilo přes půl miliónu voličů, a to není podle mne zadání pro to, abych se stal někde úředníkem. To je politický mandát a jako s politickým mandátem s ním budu také pracovat,\" řekl Fischer novinářům. Neúspěšný kandidát na prezidenta z prvního kola voleb Pavel Fischer FOTO: Michaela Říhová,   - Zájem voličů byl po otevření volební místnosti v Bratislavě vyšší než před dvěma týdny. Za první hodinu od zahájení hlasování na ambasádě vybíralo mezi současným prezidentem a jeho soupeřem Jiřím Drahošem 151 voličů, v prvním kole přišlo za stejnou dobu hlasovat 75 lidí. Před vstupem do volební místnosti museli voliči podstoupit bezpečnostní kontrolu.  - Šéf komunistů Vojtěch Filip míní, že Drahoš nemá politickou praxi, kterou bude prezident potřebovat. Předseda KSČM volil i ve 2. kole prezidentských voleb Zemana.  - Do dřevěné urny, která pochází z první republiky, vhazují své hlasy voliči v Přebuzi, která má nejméně obyvatel z měst v České republice. Přebuz, ležící na hraně Krušných hor, má jen 70 obyvatel, z toho má 63 volební právo. K prezidentským volbám zatím letos přišla nadpoloviční většina oprávněných voličů.  -  Jiří Drahoš ve volební místnosti;  Přál by si, aby účast byla alespoň stejná jako v prvním kole, kdy byla zhruba 62 procent.  \"Hrozně si cením té energie, kterou vyvolaly prezidentské volby. Ať to dopadne jakkoli, ta energie určitě nebude zmařena,\" řekl Drahoš. Prezidentský kandidát Jiří Drahoš FOTO: Jan Handrejch,   -   -  Miloš Zeman ve volební místnosti;  Prezident Miloš Zeman s chotí ve volební místnosti FOTO: David W Cerny,   - Před 15. hodinou dorazil do volební místnosti prezident Miloš Zeman s chotí. Mluvčí prezidenta Jiří Ovčáček, který Miloše Zemana doprovázel do volební místnosti;    - Asi čtyři desítky lidí čekaly před českým velvyslanectvím v Bruselu na to, až se otevře volební místnost. Na voličském seznamu je zde 819 lidí, mnoho dalších ale pravděpodobně dorazí hlasovat s voličským průkazem. „Frontu na volby stojím dneska úplně poprvé v životě,\" řekla mladá žena, která si nepřála uvést své jméno. Richard Gadas žije v Bruselu skoro třináct let a na českém velvyslanectví ve čtvrti Ixelles absolvoval už několikery volby. „Myslím, že tyhle volby jsou jiné v tom, že jejich výsledek bude velmi symbolický,” poznamenal.  - Šéf SPD Tomio Okamura i ve druhém kole voleb volil Zemana. V případě vítězství Drahoše je připraven s ním jednat, pokud bude ochota i z druhé strany. Volby v Peci pod Sněžkou (Zdroj: Právo)  - Velký zájem o volby je i mezi lyžaři a turisty v Peci pod Sněžkou. Voliči vzali městský úřad krkonošského města doslova útokem. Fronta vesměs Pražáků a Středočechů s připravenými voličskými průkazy, z nichž mnozí přišli rovnou ze sjezdovky, neřídla ani hodinu po otevření radnice. Lidé čekají před Městským úřadem v Peci pod Sněžkou FOTO: Vladislav Prouza,   - Bývalý prezident Václav Klaus vyzval lidi, aby šli k volbám. Volil Zemana, který pro něj znamená jistotu. Drahoše považuje za riskantní volbu, uvedl.  - Předseda ODS Petr Fiala odevzdal svůj hlas do druhého kola prezidentských voleb v Masarykově základní škole a Mateřské škole Brno v Zemědělské ulici mezi prvními. Předseda ODS Petr Fiala odevzdal svůj hlas v Brně. FOTO: Václav Šálek,  Fiala volil ve 2. kole Drahoše. Volil prý podle cíle ODS, kterým je konec Zemana na Hradě.  - Drahoš by jako prezident nejmenoval šéfa ANO Andreje Babiše do funkce premiéra, ani kdyby mu ho v případném třetím pokusu o složení vlády navrhl šéf Poslanecké sněmovny Radek Vondráček (ANO). Drahoš to v pátek řekl krátce před otevřením volebních místností v rozhovoru pro Český rozhlas. Protikandidát a současný prezident Miloš Zeman pozvání do diskuse nepřijal. Drahoš by nepřijal jakýkoliv návrh na jmenování premiéra. „Jakýkoliv určitě ne, to není povinnost prezidenta... Pokud by (Vondráček) navrhl pana Babiše, nejmenoval bych premiéra, který je trestně stíhán,” řekl Drahoš. Začalo druhé kolo prezidentských voleb. FOTO: Jan Handrejch,   - Ze sněmovních stran Zemana podpořilo ANO, stejně jako SPD a KSČM. Za Drahoše se postavily ODS, KDU-ČSL, TOP 09 a STAN a většinově také Piráti.  - Druhé kolo voleb začalo. Voliči nedostali lístky pro druhé kolo do schránek tak jako před prvním kolem. Žluté lístky obdrží až od komise ve volební místnosti spolu s šedou obálkou s otiskem úředního razítka. Jiří Drahoš a Miloš Zeman FOTO: koláž Novinky.cz s Právo Pro druhé kolo musely být vytištěny lístky všech kandidátů z prvního kola pro případ, že by se některý z finalistů nominace vzdal. To se ale do včerejší 14. hodiny nestalo. Hlasovací lístky sedmi nepostupujících kandidátů by podle doporučení vnitra měly být zřetelně odděleny. ANKETA: V druhém kole prezidentských voleb se utkají Jiří Drahoš a Miloš Zeman. Komu dáte svůj hlas? V místě, kde bude volit Miloš Zeman, bude ochranka kontrolovat novinářské průkazy reportérů, aby nedošlo k podobnému incidentu jako v prvním kole, kdy přímo ve volební místnosti skočila před hlavu státu polonahá ukrajinská aktivistka hnutí Femen Anželina Diašová. [ ] Policie zvláštní bezpečnostní opatření neplánuje. Nastavena budou standardní bezpečnostní opatření, řekl mluvčí policejního prezidia Jozef Bocán. Žena se vrhla na prezidenta Zemana. (Zdroj: ČTK) Podle Bocána prezidentova ochranka situaci zvládla a není důvod, aby se opatření měnila. Zdůraznil, že volební místnosti jsou veřejná místa a o případném vstupu novinářů rozhoduje předseda volební komise, nikoliv policie. Dodal, že policisté neplánují plošné kontroly novinářů, kteří se přijdou podívat, jak bude Zeman volit. „V odůvodněných případech však nelze kontrolu jednotlivce v rámci bezpečnostního opatření předem vyloučit nikdy,“ dodal Bocán. Volby začaly už včera například na zastupitelských úřadech ČR v Brazílii a v USA. V prvním kole se do zvláštních voličských seznamů v cizině zapsalo 17 tisíc lidí, nakonec volilo 12 470 z nich.  rap, miv ,  ,   ", "keywords": ["zeman", " drahoš", " volby", " prezident", " online", " Domácí"], "server": "novinky_cz"}