{"title": "Prezidentský diář: Zeman se zaměří na debaty, Drahoš na regiony. Do boje se zapojí i první dámy", "date": "2018-01-19 00:00:00", "article": "Kandidáti na prezidenta Miloš Zeman a Jiří Drahoš se poprvé utkají tváří v tvář v televizi Prima příští úterý večer. Zeman už tou dobou bude mít za sebou dvě interview na obrazovkách − v neděli na Nově a v pondělí na Barrandově, kde ovšem vystupuje každý týden. Na těchto stanicích se Drahoš neobjeví, byť pozvánku k duelům dostal. Rozhodl se, že dvě „utkání“ se Zemanem stačí, a zúčastní se až úterní debaty na Primě a ve čtvrtek v České televizi. Zaměřuje se spíše na cesty do regionů. Pátek tráví v Jihočeském kraji, víkend na Moravě. V Brně v neděli vystoupí i společně s neúspěšnými prezidentskými kandidáty Michalem Horáčkem a Markem Hilšerem, hlasy jejich voličů se snaží do druhého kola volby získat. Aby pomohla svému muži oslovit více lidí, spustila vlastní roadshow i Eva Drahošová. V pátek se vydala na Liberecko, v pondělí míří na Zlínsko. Rozmluvila se také Ivana Zemanová, která obvykle s médii nekomunikuje. E-mailový rozhovor poskytla například serveru Parlamentní listy a uvedla, že bude současného prezidenta ráda doprovázet do debat.     ", "keywords": ["Prezidentské volby 2018", " Zeman Miloš", " Drahoš Jiří"], "server": "ihned_cz"}