{"title": "Drahoš má největší podporu u voličů, kteří ho znají, ukázal průzkum agentury STEM/MARK. Nejhůře v něm dopadl Topolánek", "date": "2017-12-14 00:00:00", "article": "Z kandidátů na prezidenta má mezi voliči, kteří konkrétního adepta znají, největší podíl podporovatelů Jiří Drahoš. Na pomyslné druhé příčce se umístila současná hlava státu Miloš Zeman, který ale má vyšší podíl odpůrců než Drahoš. Nejhůře dopadl Mirek Topolánek. Vyplývá to z prosincového průzkumu agentury STEM/MARK. Bývalému předsedovi Akademie věd Drahošovi vyjádřilo v průzkumu po zaokrouhlení odpovědí \"určitě ano\", \"spíše ano\", \"určitě ne\" a \"spíše ne\" podporu 60 procent dotázaných lidí, opačně se jich vyjádřilo 41 procent. Jako jediný z devíti adeptů na Hrad má podle průzkumu víc podporovatelů než odpůrců. Zeman dostal podporu 47 procent respondentů, odmítavě se k němu vyjádřilo 54 procent. Třetí největší podíl podporovatelů získal bývalý diplomat Pavel Fischer, a to 40 procent, odpůrců má 60 procent. Také u dalších šesti adeptů převažoval podíl odpůrců. Jde o podnikatele a textaře Michala Horáčka, lékaře a aktivistu Marka Hilšera, prezidenta Asociace obranného a bezpečnostního průmyslu Jiřího Hynka, bývalého šéfa Škody Auto Vratislava Kulhánka, hudebníka a šéfa strany Rozumní Petra Hanniga a bývalého premiéra Mirka Topolánka. Topolánka podpořila desetina respondentů, kteří ho znají. Odpůrců má 90 procent. Agentura se v první polovině prosince ptala 724 respondentů například také na to, kdo prezidentské volby vyhraje. Pro 56 procent z nich je favoritem Zeman, pro 15 procent Drahoš. Horáčkovo vítězství předpokládá šest procent dotázaných lidí.   :", "keywords": ["Prezidentské volby 2018", " průzkum", " Drahoš Jiří", " Zeman Miloš", " Topolánek Mirek"], "server": "ihned_cz"}