{"title": "Zeman byl v nemocnici na zákroku v ústech", "date": "2018-01-20 00:00:00", "article": "  čtvrtek 18. ledna 2018, 16:54     Zeman uvedl, že mu v úterý řezali vnitřní stranu ústní dutiny. „Byl to takový malý absces,” dodal s tím, že ho rána ještě pořád trochu bolí. Mluvčí Ovčáček uvedl, že šlo o malý zákrok, který by prezidenta neměl omezovat. „Žádná hospitalizace a dlouhodobá léčba není potřeba,” napsal Novinkám Jiří Ovčáček. Upozornil při tom právě na natáčení prezidentské debaty v Lánech. Nemocnice informaci o zákroku nechtěla komentovat s tím, že se ke stavu pacientů nevyjadřuje. Kolem Zemanova zdraví kolují nejrůznější spekulace kvůli tomu, že v posledním roce viditelně zhubl, při chůzi používá hůlku a do schodů sílu paží své ochranky. Zeman přiznává neuropatii nervů dolních končetin a lékaři mu prý rovněž diagnostikovali 40procentní ztrátu sluchu. Donedávna prezident přiznával, že trpí cukrovkou, o níž však loni v listopadu prohlásil, že mu „v sobotu odešla”. Podle nedávného vyjádření šéfa jeho lékařského konzilia Martina Holcáta se Miloš Zeman cítí velmi dobře a je v dobré kondici. Novináři tehdy ale nedostali prostor na dotazy. Záznam: Briefing lékařského konzilia prezidenta Zemana (Zdroj: Novinky) Zeman se uchází o další pětiletý mandát v prezidentském úřadě. První kolo volby vyhrál se ziskem 38,6 procenta hlasů, jeho vyzyvatel Jiří   získal 26,6 procenta hlasů. Rozhodující druhé kolo prezidentských voleb se koná příští týden 26. a 27. ledna.  ", "keywords": ["zeman", " hrad", " opeace", " zdraví", " Domácí"], "server": "novinky_cz"}