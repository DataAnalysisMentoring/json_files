{"title": "ANO vyzvalo své členy a voliče, aby dali ve volbách hlas Zemanovi", "date": "2018-01-22 00:00:00", "article": " - Hnutí   vyzvalo v pondělí své členy, voliče a sympatizanty, aby ve druhém kole prezidentských voleb dali svůj hlas  . Shodl se na tom výbor hnutí. Vedení ANO považuje nynější hlavu státu za zkušeného politika a ztotožňuje se s jeho postoji. Novinářům to po jednání stranického výboru řekl šéf poslanců hnutí ANO Jaroslav Faltýnek. \"Výbor hnutí ANO žádá své členy, sympatizanty a voliče, aby přišli v co největším počtu k druhému kolu prezidentských voleb, a současně jim doporučujeme, aby dali svůj hlas současnému prezidentovi republiky Miloši Zemanovi,\" citoval usnesení výboru Faltýnek. Dodal, že vedení ANO považuje Zemana za zkušeného politika, který prosazuje národní zájmy a bojuje proti ilegální migraci. \"V těchto názorech se my se stávajícím prezidentem stoprocentně ztotožňujeme,\" dodal Faltýnek. Hnutí v prvním kole volby žádné doporučení pro volbu nevydalo. Šéf ANO Andrej Babiš řekl, že on bude volit Zemana. Někteří straníci naopak podpořili Zemanova protikandidáta Jiřího Drahoše. Například všichni tři europoslanci hnutí Dita Charanzová, Martina Dlabajová a Petr Ježek nebo ostravský primátor Tomáš Macura oznámili, že pro úřadující hlavu státu hlasovat nebudou. Babišova vláda minulý týden nedostala důvěru a tento týden předá prezidentovi demisi. Zeman už dřív řekl, že lídra ANO sestavením vlády pověří i podruhé. Na rozdíl od prvního pokusu po něm ale bude chtít zaručené hlasy aspoň 101 poslanců, kteří nový vládní tým podpoří.", "keywords": ["Miloš Zeman", " Andrej Babiš", " volby", " hnutí", " Jaroslav Faltýnek", " Ano", " prezidentské volby", " poslanec", " politik", " Tomáš Macura"], "server": "aktualne_cz"}