{"title": "Babiš požádá poslance o důvěru 9. ledna, jednat o podpoře chce se všemi stranami", "date": "2017-12-12 00:00:00", "article": " - Necelý měsíc má   na to, aby svému menšinovému kabinetu vyjednal dostatečnou podporu. O důvěru totiž nová vláda sněmovnu požádá 9. ledna. Informaci Aktuálně.cz potvrdil zdroj blízký vedení strany.  Do té doby chce Babiš znovu jednat se všemi zbylými osmi sněmovními stranami. Zatím ale žádná z nich oficiálně neslíbila, že pro kabinet její poslanci zvednou ruku, ani že odejdou ze sálu, a sníží tak potřebné hlasovací kvórum.  Při hlasováních o složení sněmovních výborů ale hnutí ANO dosud několikrát podpořili poslanci SPD Tomia Okamury a komunisté. Otevřenou koalici s nimi přitom Babiš odmítá. Spekuluje se ale o tom, že by výměnou za body v programovém prohlášení mohly opuštěním sálu k důvěře vládě pomoci.  O tom u koho a za co vyjednává podporu, Babiš nemluví ani se svými poslanci. \"Babiš bude jednat. To je jediná oficiální informace, kterou máme,\" potvrdil Aktuálně.cz jeden ze zákonodárců hnutí.  Sociální demokraté a lidovci jako jediní spolupráci s hnutím ANO zcela nevyloučili. Podmiňují ji ale tím, aby ve vládě nebyl Babiš, kterého sněmovna už jednou vydala k trestnímu stíhání a nyní o tomtéž bude znovu rozhodovat. To ale odmítá jak Babiš, tak vedení hnutí. \" Andrej Babiš je náš předseda a vítěz voleb. Je snad elementární slušnost a logika, že má mít šanci sestavovat vládu,\" řekl v rozhovoru pro Aktuálně.cz šéf sněmovny Radek Vondráček (ANO).  Menšinový kabinet složený z politiků a odborníků jmenuje Miloš Zeman zítra. Na to, aby požádal sněmovnu o vyslovení důvěry, má pak podle zákona 30 dnů. ", "keywords": ["Andrej Babiš", " poslanec", " vláda", " Miloš Zeman", " premiér", " Tomio Okamura", " SPD", " volby", " koalice"], "server": "aktualne_cz"}