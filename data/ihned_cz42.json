{"title": "Miloš Zeman v úterý podstoupil menší operativní zákrok v ústní dutině. Byl to malý absces, řekl prezident", "date": "2018-01-18 00:00:00", "article": "Prezidentu Miloši Zemanovi v nemocnici v úterý řezali vnitřní stranu tváře, byl to malý absces, řekl ve čtvrtek prezident televizi Barrandov. Pořád ho to bolí, necítí se plně soustředěný, doplnil. Zemanův mluvčí Jiří Ovčáček předtím řekl, že prezident se podrobil malému zákroku a jeho příčinou byl drobný zánět. Podle serveru   se malý operační zákrok uskutečnil v pražské Nemocnici Na Homolce. \"Před dvěma dny mi řezali vnitřní stranu tváře, byl to takový malý absces,\" řekl prezident v TV Barrandov. \"Šlo o malý zákrok, který proběhl už předevčírem (v úterý), nic závažného. Byl to drobný zánět,\" řekl Ovčáček. Pan prezident předevčírem podstoupil malý zákrok. Drobný zánět v dutině ústní, nic vážného. Dnes ostatně natáčel rozhovor pro TV Barrandov:  Server Aktuálně.cz citoval zdroj z lékařského prostředí, že šlo o \"malý operativní zákrok\". Zeman pak údajně odpočíval v Lánech. Hrad původně tento týden uvedl, že Zeman do konce pracovního týdne přijme demisi vlády Andreje Babiše (ANO). Termín byl poté přesunut na příští týden. Ovčáček změnu odůvodnil nabitým programem Zemana a přípravou na televizní duel s protikandidátem Jiřím Drahošem. Zemanův zdravotní stav je v posledních měsících bedlivě sledován, protože při mnoha příležitostech vypadal prezident unaveně. Jeho lékaři předminulý týden uvedli, že kromě neuropatie dolních končetin se těší dobrému fyzickému i psychickému zdraví.", "keywords": ["Zeman Miloš", " nemocnice", " prezident", " Prezidentské volby 2018"], "server": "ihned_cz"}