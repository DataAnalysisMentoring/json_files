{"title": "Zemanovi poslali finanční dar dva advokáti, kteří mají přímé obchodní vazby na Hrad. Zprostředkovali také výhodnou koupi Mynářovy vily", "date": "2018-01-26 00:00:00", "article": "Patří k největším sponzorům Miloše Zemana. Brněnští advokáti Jiří Jestřáb a Richard Tománek poslali prezidentovi nebo spřízněným organizacím v uplynulých letech miliony korun. Spíše nenápadné právníky, kteří zastupují fond pojištění bankovních vkladů a zabývali se také konkursy, spojují s Hradem přímé osobní i obchodní vazby. Jestřáb a Tománek figurují na seznamu dárců pro Spolek přátel Miloše Zemana, který prezident přinesl do čtvrteční televizní debaty na ČT 1. Podle dokumentu, který veřejnoprávní televize získala, poslali spolku dohromady 1,7 milionu korun (Jestřáb 900 tisíc, Tománek 800 tisíc korun). V součtu je to nejvíce ze seznamu dárců. Předsedou představenstva spolku je prezidentův kancléř Vratislav Mynář.", "keywords": ["Prezidentské volby 2018", " Mynář Vratislav", " Zeman Miloš", " kampaň"], "server": "ihned_cz"}