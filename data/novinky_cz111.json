{"title": "Zemana čeká těžké druhé kolo voleb, shodují se světové deníky", "date": "2018-01-16 00:00:00", "article": "  neděle 14. ledna 2018, 10:36   Vítězství proruského třiasedmdesátiletého Miloše Zemana ve druhém kole prezidentských voleb není jisté, Češi jsou tímto veteránem levice unaveni, napsal v reakci na výsledek prvního kola prezidentských voleb v ČR francouzský list Le Monde. Těsný souboj mezi Zemanem a Jiřím Drahošem předpovídá také další francouzský list Le Figaro. Zemana čeká v podobě prozápadního Drahoše velká výzva, napsal britský list The Guardian. Zatímco většina veřejnosti se Zemanem sdílí jeho názory na imigraci, jeho přízeň vůči krajně pravicovým skupinám a vřelé vztahy s Ruskem a Čínou občany rozdělují. Druhé kolo voleb může být na rozdíl od prvního názorově vyváženější, soudí The Guardian. Podle Le Monde Zemanovi kazí pověst několik kontroverzí - od soukromého života přes nezdravý životní styl po bouřlivé vztahy s opozicí. List ho charakterizuje jako populistu a euroskeptika, který podmiňuje možnost, že by Česko mohlo přijmout euro vyloučením Řecka z eurozóny. Drahoš je politickým nováčkem a druhé kolo lze chápat jako referendum pro Zemana nebo proti němu. ANKETA: V druhém kole prezidentských voleb se utkají Jiří Drahoš a Miloš Zeman. Komu dáte svůj hlas? I když Zeman první kolo vyhrál s převahou, čeká ho obtížné druhé kolo, napsal Financial Times. Pokud voliči vyslyší výzvu kandidátů, kteří se do druhého kola nedostali - Michala Horáčka, Pavla Fischera, Marka Hilšera a Mirka Topolánka - a přikloní se k Drahošovi, bude to pro Zemana těžké. Drahoš se vidí jako kandidát těch, kdo si přejí změnu, a ty zval k urnám. The Wall Street Journal v dlouhém materiálu připomněl Zemanovy nadstandardní vztahy s Ruskem. ,   ", "keywords": ["zeman", " volby", " drahoš", " Domácí"], "server": "novinky_cz"}