{"title": "Zeman nejvíce bodoval v Moravskoslezském kraji, hlas mu dal každý druhý volič. Nejhůře dopadl v Peci pod Sněžkou", "date": "2018-01-14 00:00:00", "article": "Miloš Zeman zvítězil v prvním kole prezidentských voleb ve 13 krajích, Jiří Drahoš jen v Praze díky 35 procentům voličů. Nejlepšího výsledku dosáhl Zeman v Moravskoslezském kraji, kde mu dal hlas každý druhý volič. Ve středních Čechách vyhrál jen se ziskem 34 procent hlasů. Zeman vyhrál i ve všech okresech kromě Prahy-západ a Prahy-východ, kde zvítězil Drahoš. Největší voličskou baštou Zemana byla obec Chobot na Strakonicku. Získal tam 84 procent hlasů. Drahoš nejlépe bodoval ve Staňkovicích na Litoměřicku. Hlasovaly pro něj tři čtvrtiny místních voličů. Nejméně hlasů Zeman dostal v Peci pod Sněžkou na Trutnovsku. V horském středisku, kde účast zvýšili lyžaři s voličskými průkazy, obdržel pouze 6,5 procenta. Méně než deset procent hlasů dostal také v Malé Úpě na Trutnovsku a v Bedřichově na Jablonecku. Hůř byl na tom ale Drahoš, který v Zadní Stříteži na Táborsku, Svojkovicích na Jihlavsku a v Syrově na Pelhřimovsku nedostal ani hlas. Zeman naopak v Syrově získal nejvíce nových příznivců v porovnání s prvním kolem první prezidentské volby před pěti lety. Nyní tam získal 26 z 33 hlasů, tedy 81 procent, v roce 2013 tam obdržel 38 procent hlasů. V nedaleké Stříteži pod Křemešníkem přitom Zeman zaznamenal největší procentuální úbytek hlasů. V roce 2013 tam dostal 69 procent, nyní zhruba 33 procent, když zde obdržel 14 hlasů ze 43 odevzdaných, stejně jako Drahoš.", "keywords": ["Prezidentské volby 2018", " Zeman Miloš", " Drahoš Jiří", " infografika", " data"], "server": "ihned_cz"}