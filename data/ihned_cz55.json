{"title": "Zeman vystoupí na sjezdu SPD. Okamurovci na něm budou rozhodovat, koho podpoří v prezidentské volbě", "date": "2017-12-04 00:00:00", "article": "Prezident Miloš Zeman v sobotu navštíví sjezd hnutí Svoboda a přímá demokracie (SPD). Vystoupí na něm s projevem. V pondělí to sdělil mluvčí prezidenta Jiří Ovčáček. Hnutí bude podle dřívějších informací na konferenci rozhodovat, koho podpoří v lednové prezidentské volbě. Podle Ovčáčka Zemanovo vystoupení není součástí volební kampaně. Ovčáček také uvedl, že nemá informace o tom, že by se Zeman chystal navštívit vedení KSČM. Před minulými prezidentskými volbami stranu o volební podporu požádal. Vystoupení Zemana potvrdil i předseda SPD Tomio Okamura. \"Je dobře, že hlava státu vystoupí na celostátní konferenci subjektu s třetím nejvyšším počtem poslaneckých mandátů,\" řekl. Témata, která chce Zeman na sjezdu přednést, Okamura podle svých slov nezná. Konference SPD se podle něj bude zabývat stavem povolebních vyjednávání, přípravou na komunální a senátní volby a budou řešit i blížící se  . Jedním bodem jednání SPD bude i případná podpora některého z uchazečů o Hrad. Okamura nechtěl komentovat, zda by mohlo jeho hnutí doporučit svým voličům, aby dali hlas Zemanovi. Delegáti podle něj posoudí kandidáty, kteří mají šanci být zvoleni, a zváží, zda splňují čtyři podmínky, které od nich SPD požaduje. Jsou mezi nimi podpora přímé demokracii, odmítání \"nezákonných migrantů\" nebo prosazování českých národních zájmů. Podmínky pro svou případnou podporu prezidentskému kandidátovi si stanovila i KSČM. Komunisté chtějí, aby s nimi prezident mluvil, respektoval jejich program, podpořil myšlenku zdanění finančních náhrad církevních restitucí či zákona o obecném referendu. V pátek svůj postoj k prezidentské volbě projedná výkonný výbor strany. Místopředseda KSČM Josef Skála v polovině listopadu řekl, že předpokládá, že kandidát na prezidenta, který by měl zájem o podporu komunistů, o ni přijde požádat na zasedání širšího vedení strany. Ovčáček sdělil, že nemá informace o tom, že by se Zeman chystal komunisty navštívit. Před pěti lety tak učinil. Zeman se v minulosti několikrát zúčastnil sjezdu Strany práv občanů, které v roce 2010 i krátce předsedal. Naposledy její sjezd navštívil v únoru letošního roku, kdy straně slíbil svůj hlas ve sněmovních volbách. Na sjezd ČSSD přijel Zeman v březnu roku 2013, na další dva sjezdy – v roce 2015 a 2017 – nebyl pozván. V roce 2013 navštívil i sjezd KDU-ČSL. Na sjezd Starostů a nezávislých zavítal také v roce 2013. O rok později se zúčastnil i jejich dalšího mimořádného sjezdu, kde byl předsedou strany zvolen Martin Půta. Od oznámení kandidatury Zeman trvá na tom, že nevede volební kampaň. Ze svého volebního účtu i proto dosud nezaplatil žádné volební aktivity. Jeho kandidaturu ale už několik dnů propagují billboardy, které se objevily například ve Strašnicích. Na vylepení reklam upozornil v pondělí server Novinky.cz. Na plakátech je vyobrazen Zeman s fotografií Pražského hradu a s nápisem \"Zeman znovu 2018\". Jako zadavatel je uveden spolek Přátelé Miloše Zemana. Podle Ovčáčka nejde o Zemanovu iniciativu. V minulosti už takto byly do poštovních schránek distribuovány letáky s peticí na podporu kandidatury Zemana. I tehdy aktivitu odmítl označit za kampaň. Objevily se také billboardy propagující novou knihu, ve které jsou zaznamenány rozhovory se Zemanem. Jako spoluautor je uveden Ovčáček. Člen Úřadu pro dohled nad hospodařením politických stran Tomáš Hudeček řekl, že pokud někdo vede kampaň s vědomím kandidáta, musí si daný uchazeč náklady do vedení kampaně započíst. Pokud by tak aktivista činil bez vědomí kandidáta, musí si ještě před zahájením svých aktivit zaregistrovat u úřadu volební účet. Dosud tak učinili čtyři lidé a jedna firma. Utratit poté mohou až milion korun. Vést mohou případně i kampaň proti konkrétnímu kandidátovi. Ovčáček řekl, že náklady budou do kampaně podle zákona započítány.", "keywords": ["Prezidentské volby 2018", " Zeman Miloš", " kampaň", " SPD"], "server": "ihned_cz"}